---
layout: story
title: "Terkedilmiş Köy"
date: 2022-10-10 23:00:00 +0300
categories: urla
x: 38.314934
y: 26.664853
location: Köyün Yakınları
pretty_date: "Haziran 15, 2022"
author: İrem
cover_image: 2.png
content_warnings:
  - Kan
  - Şiddet
---

Volkan’ın karşılaştığı varlıkla benim ilk deneyimim, Volkan’ın iskelede yaşadığı olaylarla hemen hemen aynı vakitlerde olacaktı. Fakat benim hikyem, Volkan’ın yaşadığı olaydan farklı bir doğadaydı: Onunki hedef alınmasından ötürü olmuştu, bu varlık onu sindirmeye kafayı koymuş, ancak planlarının ters gitmesinden ötürü fazla erken davranmıştı. Benim deneyimim ise, neredeyse tesadüfen, tamamen şans eseri gerçekleşecekti.

Belki de anılarıma başlamadan kendimi tanıtmam yerinde olacaktır, adım bir zamanlar İrem Yenici’ydi, ve bu olaylardan kısa bir süre sonra yazdığım anılarımdan alınmış, hayatımı değiştiren o gecenin hikayesi,

<hr aria-label="" class="midskip"/>

Bazen, Gülbahçe Körfezi’ne baktığımda, dalgaların altından fısıldayan eski çağları duyar gibi oluyorum. Çeşme otobanında giderken, otobanın her iki yanını kaplayan ve yanından geçtiğim tepeler ve dağlar, yüzyıllardır oradalar, insanları izliyorlar. Belki de bizi yadırgıyorlar, yaptığımız şeyleri ve birbirimize davranışlarımızı. Belki de meraklılar, neden sürekli üzerlerinde yaşayanların değiştiğini anlamaya çalışyorlar. Belki de çok daha başka şeyler hissediyorlar, biz fanilerin anlayamayacağı hisler.

Bahsedeceğim olay, bu tepelerden birinde konuşlanmış bir köyde oldu. Bu köyün artık bir ismi yok. Bir zamanlar orada yaşayan köylülerin hepsi gitmişler, gitmek zorunda bırakılmışlar, ve yerlerine gelmesi gerekenler asla gelmemiş. Öyle ki köy haritalardan silinmiş ve kimse artık yerini bilmiyor.

Keşke ben de bilmeseydim.

Köy’ü ilk önce okuluma giderken Çesme Otobanında gördüm. Arabayla geçerken yakalanan anlık bir görüntüydü bu, somut bir şeyden çok bir serap gibiydi. Eğer dönüş yolunda bir kez daha gözümü çalmasaydı tepelerin ardından yükselen eski kilesesinin kulesi, aklımdan silinip gidecek bir andı. Ancak ikinci kez görmemle beraber, bu anlık görüntü aklımdaki yerini sağlamlaştırmıştı.

Eve döndüğümde oturup araştırmaya başladım, ancak bölge haritalarında herhangi bir yerleşim yeri görünmüyordu, gene de bulduğum bazı makaleler, gördüğüm şeyin ne olduğuna dair aklımda bir fikrin oluşmasını sağladı. Urla, zamanında rumların yaşadığı bir çok köye sahipti, fakat nüfus mübadelesi sırasında bu köyler boşaltılmıştı. Aslında amaç bu köylere Yunanistan’dan gelen Türklerin yerleştirilmesiyse de, gelen Türk sayısının gidenlere göre azlığı, ve gelenlerin şehre yerleşme isteği bu planı başarısız olmasına sebep olmuştu. Gördüğüm kilise kulesi, büyük ihtimalle bu terkedilmiş köylerden birine aitti.

Terkedilmiş Rum köyünü görme fikri kafamda yer edinmişti bir kere, artık da gidip görene kadar aklımdan çıkmazdı. O haftasonu, ufak arabama atlayıp, köyü gördüğüm yeri bulmaya çalıştım. Fakat Çeşme otobanını kaç kez baştan sona geçtiysem de, köyü bulamadım.

Önümüzdeki bir kaç hafta boyunca, ne zaman okula gidecek olsam gözlerim otobanın iki yanındaki tepeleri kolacan edip, kilise kulesini aradı boşu boşuna. Sonunda, bir gece yarısı kütüphanede geç saate kadar çalıştıktan sonra geri dönerken gördüm kuleyi, ay ışığında gözden kaçırmak imkansızdı. Köye doğru sapan bir yol aradım, ancak bu çabam boşunaydı, en sonunda arabamı otobanın kenarına çektim. Ne pahasına olursa olsun köyü görmek zorundaydım.

Arabanın kontağını kapattığımda, etrafımdaki dağlık alanın sessizliği de arabanın içine işledi. Kapıyı açıp dışarı çıktım, ay ışığının altında tepeyi tırmanırken, ayakkabılarımın çimleri ezerken çıkarttığı sesler dışında hiç bir şey duyulmuyordu.

Tepeyi tırmandıkça, köyün geri kalanı da yavaş yavaş görüş alanıma girdi. Uzun bir süredir terk edilmiş olduğu her halinden belliydi, ancak binalar halen şaşırtıcı dercede iyi durumdalardı. En dikkat çekici bina, uzaktan gördüğüm heybetli kulesiyle eski bir kiliseydi. Kulenin üstünde duran ve paslanmış olmasına rağmen ay ışığında şekli halen seçilebilen Ortadoks haccı, köyün tahmin ettiğim gibi bir zamanlar rumların kaldığı bir yer olduğunu doğruluyordu.

Usulca köy sınırının içine girdim ve kiliseye doğru yürümeye başladım, fakat doğrudan kilisenin yer aldığı köy meydanına gitmektense, evden eve geçerek, her evi deneyimleyerek yaptım bunu. Evlerin içleri boşalmıştı, kiminin duvarları çökmüş, kiminin pencereleri kırılmış, kiminin de tahta kapıları çürümüştü, fakat bir zamanlar burada yaşayan köylülerin hayatını hayal etmek, evlerin taştan yapılmış dış cepheleri korunduğu için, benim için görece kolaydı. Şimdiyse bu hayatlardan geriye hiç bir şey kalmamıştı, köy bomboştu.

Bu düşüncelerle köy meydanına girerken, yerde ayışığında parlayan ufak bir pırıltı gözümü aldı, eğilip baktığımda, içinde bulunduğum sokağı boydan boya geçen, tuzdan bir hattın varlığı beni şaşırttı. Yan sokağa göz atmamla beraber, tuz hattının orada da devam ettiğini fark ettim. Ayağımla dalgın dalgın hattla oynarken, hattın meydanı çember şeklinde sardığı sonucuna varmam çok uzun sürmedi, bu sonuca ulaşmamla beraber, mideme bir şey oturdu sanki. Belki de köyün beklediğim kadar terk edilmiş olmayışı beni gerdiği için, tuz hattını geçip meydana girerken içimde bir gerginlik vardı.

Meydana girdiğimde, etrafımda bir şeyler değişti. Değişimlerin bir kısmı hafif fiziksel değişimlerdi, hava bir kaç derece soğumuş, taze çimen kokusu yerini organik bir çürümüşlüğe bırakmıştı, gökyüzü sanki kararmış, ve ay çok az da olsa genişlemişti. Ancak en çarpıcı değişiklik, etrafıma karşı hissettiğim hislerdeydi: İçinde bulunduğum yer, artık terk edilmiş o köy değildi sanki. Daha doğrusu, köy halen o köydü, yüz yıl kadar önce, sakinlerinin bırakıp gittiği yerdeydim halen, fakat artık köye baktığımda içime oturan hüzün, yerini bir dehşete bırakmıştı. Köy artık boş değildi, buraya hayat veren insanların gidip, köyün terk edilmesinden doğan duygulardan beslenen bir şey, gidenlerin yerine buraya çökmüştü.

O sırada, kilisenin içinden gelen konuşma seslerini fark ettim. Arkamı dönüp kaçmaya niyetlendiğimde, arkamdan gelen ayak sesleri, beni, bana en yakın karanlık köşeye saklanmak zorunda bıraktırdı. Ben saklandıktan hemen sonra, az önce durduğum yerden, iki figür kilisenin kapısına doğru yürüdüler. Bütün vücutlarını kaplayan siyah cübbeler giymişlerdi, bu cübbelerin başlıkları yüzlerini de karanlıklar içinde gizliyordu, figürlerden bir tanesinin cüppesinin kolları altın desenlerle kaplanmıştı. Kapıya vardıkları vakit, tahta kapı gıcırdayarak açıldı ve kapının önündeki merdivenlerden takım elbiseli, sinekkaydı tıraşlı, elli altmış yaşlarında bir adam indi.

“Ritüel tamamlanmaya çok yakın” dedi adam ellerini ovuşturarak, sonra iki cübbelinin omuzlarını sıvazladı, “Efendimiz geliyor.” dedi gülümseyerek inci gibi dişleriyle. Sonra da sesini yükseleterek haykırdı “Efendimizin müritleri! Öne çıkın, ritüelimizi gerçekleştirip yeni bir düzenin gelişini beraber kutlamamızın zamanı geldi.”

Adamın bu çağrısının üzerine, dört bir yandaki sokaklardan mor cüppeli müritlerin köy meydanına doluşmaya başlamasını saklandığım yerin güvenliğinden izledim, yirmi otuz figür kilisenin etrafını çember şeklinde çevirdiler ve yabancı bir ezgi mırıldanmaya başladılar. Seslerinin giderek yükselirken, ayın parlaklığı giderek arttı, kilisenin çanlarının çalmaya başlamasıyla beraber ezgilerinin sesi inanılmaz yüksekliklere vardı ve etraftaki ovalarda, tepelerde ve dağlarda yankılanmaya başladı, kalbim adeta buz kesmeye başlarken, çan sesleri, kulaklarımdaa kalp atışlarını andırır hale gelmeye başladılar.

Başlarındaki adam dizlerinin üzerine düştü ve dua etmeye başladı, “Efendimiz! Aramıza gelin ve dünyayı saflaştırın, aramıza gelin ve dünyayı bütünleştirin. Kalplerimizi, ruhlarımızı ve vücudumuzu size adıyoruz, yükselin Efendimiz. Yükselin!”

Etrafta esen rüzgar sertleşmeye başladı, kilisenin içinden gelen sesler homurdanma ve çığlıklara dönüştüler, etrafı saran tarikat üyelerinin titrediklerini görebiliyordum. Ezgileri kreşendoya vardı ve ay kızıllaşmaya başladı. Adam gülmeye başladı, gülmesi kahkahalara dönüştü ve ezgiyle aynı ritme kavuştu, nefesimi tuttum.

Birdenbire homurdanma kesildi ve etraf sessizleşti. Ay normal renk ve parlaklığına döndü, müritler birer birer sessizleştiler ve birbirlerine bakmaya başladılar, elbiseli adam sinirle ayağa kalktı ve yüzünü kendisine en yakın müridine döndü, bu sade siyah elbiseli müritti. Adamı boynundan yakaladığı gibi havaya kaldırıp yüzüne yaklaşarak sert bir sesle “Neyi mahvettiniz ahmaklar! Bir şeyi unutmuşsunuz!” diye hayırkdı, mürit bilmediğini geveleyince onu sertçe yere attı ve gözlerini kapatıp bir kez daha dizlerini çökerek kiliseye doğru döndü.

Bir süre bekledikten sonra sinirle içini çekti, gömleğinin içinden bir hançer çıkartıp ayağa fırladı ve altın desenli cüppeyi giyen müridinin gözüne sapladı hançerini. Adam çığlığı basarken diğerleri irkilerek geriye sıçradılar, “Otuz kişi bir tuz çemberini tamamlayamayacak kadar aptal olduğunuz için, ölümlü dünyanın kirliliği ve pisliği ritüelimizi zehirledi... Şimdi kan bedelinin ödenmesi gerekiyor.” diye açıkladı sakin bir sesle. Bıçağı şiddetle çekip henüz şoktan düzgün bir tepki verememiş kurbanının boğazını kesti. Kurbanı yere yıkıldığında etrafındakileri süzdü, “Yardım etmeyecek misiniz?” müritler bir süre şaşakaldıktan sonra, cüppelerinin içinden hançerler çıkarıp, yere düşmüş adamı bıçaklamaya başladılar, adam insan yığının içinde kaldı, kurbanlarının kesilmiş boğazından acıyla çıkan çığlıkları, yerini sadece bıçak seslerine bıraktığında, takım elbiseli adam, “Yeter.” dedi sakince.

Hançerini gömleğinin içine koyup müritlerine uzaklaşmalarını işaret etti, “Yeni bir yer bulmanız gerekecek.” dedi sakince, “Burada kalmanızı önermem” diye ekledi, “Efendim size karşı pek sinirli.” müritler başlarını eğerek seram verdiler alelacele uzaklaştılar, Takım elbiseli arkasını dönüp, tek eliyle cesedi bacağından kavradıktan sonra onu sürükleyerek kiliseye girdi. Kapı arkalarından sertçe kapandı.

Saklandığım yere sinmiş bir şekilde kalp atışlarımın normale dönmesini beklerken, etrafımdaki gariplik de yavaş yavaş yerini normalliğe bıraktı. En sonunda, uzakta bir arabanın çalıştırılıp uzaklaşmaya başlamasının sesini duyunca, titreyen ayaklarıma hakim olmaya çalışıp yavaşça saklandığım yerden kalktım ve adamı öldürdükleri yere gittim, zemin tertemizdi, yaşanan vahşetten hiç bir iz kalmamıştı.

Kalbim ağzımda, kilisenin kapısını araladığımda, beni sadece içi boş bir bina karşıladı. Köy gene bomboştu. Henüz yarım saat önce burayı her ne kendinin ilan etmişse, artık gitmişti. Ses çıkarmamaya çalışarak köyden çıkıp ancak arabama atlayabildiğimde derin bir nefes alabildim, kontağı çalıştırıp gaz pedalına yüklenerek uzaklaşırken, dikiz aynasından köyle ilgili gördüğüm son şey, kilisesinin kulesinin yıkılarak tuzla buz olması oldu.

Evime girdiğimde, kendimi rahatlatmak için yatağıma uzandım, ancak yavaş yavaş her şeyin bitmediği hissi içime oturmaya başladı. Anlayışımın çok ötesinde bir varlıkla burun buruna gelmiştim, ve bunun ister istemez üzerimde etkileri olacağını hissediyordum, belki de bu etkiler psikolojikti; hayatım boyunca belli bir gerçeklik anlayışıyla yaşamıştım ve bu anlayışım derinden sarsılmıştı sonuçta. Gene de içimde bir şeylerin temelden değiştiği hissi yakamı bırakmıyordu.
